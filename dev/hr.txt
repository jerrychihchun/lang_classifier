Jezična politika

Europska je unija u svoja nastojanja za promicanje mobilnosti i međukulturnog razumijevanja učenje jezika uvrstila kao prioritet te u tom području financira brojne programe i projekte. S gledišta EU-a višejezičnost je važan element europske konkurentnosti. Zato je jedan od ciljeva jezične politike EU-a da svi građani Europe, osim materinskim, vladaju još dvama jezicima.

Pravna osnova
U Europi je jezična raznolikost dio svakodnevice. Jezici su sastavni dio europskog identiteta i najizravniji izraz kulture. U Europskoj uniji, utemeljenoj na načelu „Ujedinjena u raznolikosti”, za pojedince, organizacije i poduzeća važno je da mogu komunicirati na nekoliko jezika. Jezici su i od presudne važnosti za poštovanje kulturne i jezične raznolikosti u EU-u.

Poštovanje jezične raznolikosti temeljna je vrijednost EU-a, kao i poštovanje pojedinca te otvorenost prema drugim kulturama. Te su ideje uvrštene i u preambulu Ugovora o Europskoj uniji, u kojoj se navodi da je nadahnuta europskim kulturnim, vjerskim i humanističkim nasljeđem te da potvrđuje svoju privrženost načelima slobode, demokracije i poštovanja ljudskih prava. U članku 2. Ugovora o Europskoj uniji (UEU) velika se važnost pridaje poštovanju ljudskih prava i nediskriminaciji, dok se u članku 3. navodi da EU „poštuje svoju bogatu kulturnu i jezičnu raznolikost”. U članku 165. stavku 2. Ugovora o funkcioniranju Europske unije (UFEU) naglašava se da su „ciljevi djelovanja Unije razvoj europske dimenzije u obrazovanju, osobito nastavom i popularizacijom jezika država članica”, pri čemu se u potpunosti poštuje kulturna i jezična raznolikost (članak 165. stavak 1. UFEU-a).

U skladu s Poveljom EU-a o temeljnim pravima, koja je donesena 2000. i koja je Ugovorom iz Lisabona postala pravno obvezujućom, zabranjuje se diskriminacija na temelju jezika (članak 21.) i Unija se obvezuje na poštovanje jezične raznolikosti (članak 22.).

Prva uredba (iz 1958.) o određivanju jezika koji će se koristiti u nekadašnjoj Europskoj ekonomskoj zajednici[1], bila je zbog ulaska novih država u EU izmijenjena tako da zajedno s člankom 55. stavkom 1. UEU-a utvrđuje službene jezike Unije[2]. U skladu s člankom 24. UFEU-a svaki se građanin EU-a može u pisanom obliku obratiti bilo kojoj instituciji ili tijelu EU-a na jednom od tih jezika i dobiti odgovor na tom istom jeziku.

Ciljevi
Jezična politika EU-a temelji se na poštovanju jezične raznolikosti svih država članica i na poticanju međukulturnog dijaloga diljem Unije. Kako bi se uzajamno poštovanje provelo u praksi, EU potiče poučavanje i učenje stranih jezika te mobilnost svih građana u sklopu specijaliziranih programa obrazovanja i strukovnog osposobljavanja. Poznavanje stranih jezika smatra se jednom od osnovnih vještina koju svi građani EU-a trebaju steći kako bi imali veće mogućnosti za obrazovanje i zapošljavanje. Osim toga, EU radi s državama članicama na zaštiti manjina na temelju Europske povelje o regionalnim ili manjinskim jezicima Vijeća Europe.

Komisija je u svojem doprinosu Socijalnom samitu održanom 17. studenog 2017. u Göteborgu predstavila ideju europskog prostora obrazovanja, prema kojoj bi do 2025. postalo uobičajeno da „ljudi osim materinskog govore još dva jezika” (COM(2017)0673). U istom je duhu Vijeće 22. svibnja 2019. donijelo preporuku o sveobuhvatnom pristupu poučavanju i učenju jezika (COM(2018)0272). U svojoj preporuci Vijeće poziva države članice da potiču učenje jezika do kraja obveznog obrazovanja kako bi se osiguralo da više nastavnika jezika ima priliku za učenje u inozemstvu te kako bi se promicale inovativne metode poučavanja s pomoću alata kao što su portal School Education Gateway i platforma eTwinning.

Postignuća
A. Razvoj politike i potpora jezičnom istraživanju

1. Usporedivost podataka o jezičnim kompetencijama

Komisija je 2005. objavila Komunikaciju Europskom parlamentu i Vijeću o europskom pokazatelju jezičnih kompetencija (COM(2005)0356), instrumentu za mjerenje ukupnih jezičnih kompetencija u svakoj državi članici. Europska unija potiče i upotrebu Zajedničkog europskog referentnog okvira za jezike: učenje, poučavanje, ocjenjivanje (ZEROJ) Vijeća Europe. Tim se alatom želi osigurati transparentna, dosljedna i sveobuhvatna osnova za izradu jezičnih programa i smjernica za kurikule, oblikovanje nastavnih materijala i materijala za učenje te ocjenjivanje poznavanja stranih jezika[3]. Danas se on u velikoj mjeri koristi u Europi i na drugim kontinentima.

2. ECML i Mercator

EU blisko surađuje s dva centra za istraživanje jezika, a to su Europski centar za suvremene jezike Vijeća Europe(ECML) i Europski istraživački centar za višejezičnost i učenje jezika (Mercator). ECML potiče izvrsnost i inovacije u poučavanju jezika te pomaže Europljanima da učinkovitije uče jezike. Njegovi su glavni ciljevi pomoći državama članicama u provedbi učinkovitih politika poučavanja jezika s naglaskom na učenju i poučavanju jezika, promicanju dijaloga i razmjeni najboljih praksi, kao i pružanje podrške mrežama i istraživačkim projektima koji su povezani s programom. Mercator djeluje na „stjecanju i popisivanju, istraživanju i studiju, širenju i primjeni znanja u području učenja jezika u školi, kod kuće i preko kulturnog sudjelovanja. Njegov je rad uglavnom usmjeren na regionalne i manjinske jezike u Europi”[4].

3. Europski magisterij iz prevođenja

Europski magisterij iz prevođenja oznaka je kvalitete za sveučilišne prevoditeljske programe koji zadovoljavaju dogovorene profesionalne standarde i tržišne zahtjeve. Njegov je glavni cilj poboljšati kvalitetu osposobljavanja prevoditelja te izrazito kvalificirane pojedince potaknuti na rad u struci u EU-u. Njime se želi poboljšati status prevoditeljske struke u EU-u.

B. Akcijski programi

1. Program Erasmus+

Erasmus+ je program EU-a za obrazovanje, osposobljavanje, mlade i sport za razdoblje od 2014. do 2020. Među posebnim ciljevima programa su promicanje učenja jezika i jezične raznolikosti. U programskom vodiču Erasmus+ za 2019. navodi se da se „mogućnostima otvorenima za pružanje jezične potpore namjerava povećati uspješnost i učinkovitost mobilnosti, poboljšati uspjeh u učenju te na taj način doprinijeti konkretnim ciljevima programa.” (str. 9.). Preko Internetske jezične potpore Erasmus+ se sudionicima u aktivnostima u području mobilnosti nudi jezična podrška kako bi naučili jezik zemlje domaćina. Programom Erasmus+ potiče se suradnja u cilju inovacija i razmjene dobrih praksi s pomoću partnerstva u području poučavanja i učenja jezika. Programom Erasmus+ svake se godine financiraju i brojni projekti kojima se podupire poučavanje i učenje znakovnih jezika te promiču osviještenost o jezičnoj raznolikosti i zaštita manjinskih jezika.

Parlament je 28. ožujka 2019. usvojio Zakonodavnu rezoluciju o prijedlogu za uspostavu novog programa koji će naslijediti taj program u razdoblju 2021. – 2027.[5] U skladu sa sastankom na vrhu iz Göteborga 2017. prijedlogom se želi poboljšati učenje jezika, osobito većim korištenjem internetskih alata. U okviru ključne mjere 1 podržavaju se „mogućnosti učenja jezika, uključujući one kojima se podupiru aktivnosti mobilnosti”.

2. Program Kreativna Europa

U okviru potprograma Kultura programa Kreativna Europa pruža se podrška prevođenju knjiga i rukopisa.

3. Europski dan jezika

Ohrabreni golemim uspjehom Europske godine jezika 2001. godine, EU i Vijeće Europe odlučili su da će se Europski dan jezika obilježavati 26. rujna svake godine različitim manifestacijama za promicanje učenja jezika diljem EU-a. Time se želi podići razina osviještenosti građana o brojnim jezicima koji se govore u Europi te građane potaknuti na učenje jezika.

4. Europska jezična oznaka

Europska jezična oznaka nagrada je koju Komisija dodjeljuje za poticanje novih inicijativa u poučavanju i učenju jezika, nagrađivanje novih metoda poučavanja jezika i podizanja razine osviještenosti o regionalnim i manjinskim jezicima. Nagrada se dodjeljuje projektima iz zemalja sudionica za najinovativnije projekte učenja jezika, osobi koja je najviše napredovala u učenju stranih jezika te najboljem učitelju jezika.

5. Nagrada „Juvenes Translatores”

Komisija svake godine dodjeljuje nagradu „Juvenes Translatores” za najbolji prijevod učeniku koji ima 17 godina i dolazi iz neke od država članica. Učenici mogu prevoditi s bilo kojeg i na bilo koji službeni jezik Europske unije.

Uloga Europskog parlamenta
A. Jezična raznolikost

Na početku treba napomenuti da je Europski parlament u vlastitoj komunikacijskoj strategiji donio jezičnu politiku potpune višejezičnosti, što znači da su svi jezici EU-a jednako važni. Svi se parlamentarni dokumenti prevode na sve službene jezike i svaki zastupnik u Europskom parlamentu ima pravo izabrati na kojem će jeziku EU-a govoriti.

U svojoj rezoluciji od 24. ožujka 2009. naslovljenoj „Višejezičnost: prednost za Europu i zajednička obveza”[6], Parlament je ponovio da podržava politike EU-a u području višejezičnosti i pozvao Komisiju da osmisli mjere za promicanje jezične raznolikosti.

Parlament je 11. rujna 2018. usvojio Rezoluciju o jezičnoj ravnopravnosti u digitalnom dobu[7], koja se temelji na studiji izrađenoj na zahtjev Odjela Parlamenta za ocjenjivanje znanstvenih i tehnoloških odabira. U toj je rezoluciji Parlament pozvao Komisiju da ocijeni najprikladnija sredstva za osiguravanje jezične ravnopravnosti u digitalnom dobu te da razvije snažnu i koordiniranu strategiju za višejezično jedinstveno digitalno tržište.

Od 2007. Europski parlament svake godine dodjeljuje Filmsku nagradu LUX. Nagrada uključuje izradu podnaslova na 24 službena jezika Europske unije za filmove koji su ušli u finale.

Parlament je 28. ožujka 2019. usvojio Zakonodavnu rezoluciju o Prijedlogu za uspostavu programa Kreativna Europa (2021. – 2027.)[8]. U članku posvećenom ciljevima programa naglašeno je da u obzir treba uzeti posebnosti različitih zemalja, uključujući zemlje ili regije s posebnim geografskim ili jezičnim stanjem. Njime je također uvedena posebna odredba o podupiranju podnaslovljavanja, sinkronizacije i zvučnog opisa europskog audiovizualnog sadržaja radi poticanja „međunarodne prodaje i stavljanja u optjecaj nenacionalnih europskih djela na svim platformama”.

B. Pružanje potpore manjinskim jezicima

Europski parlament donio je 23. studenog 2016. Rezoluciju o znakovnom jeziku i stručnim tumačima za znakovni jezik[9]. Cilj je bio istaknuti da gluhi, gluhoslijepi i nagluhi građani moraju imati pristup istim informacijama i komunikaciji kao i ostale osobe u obliku prevođenja na znakovni jezik, podnaslovljavanja, pretvaranja govora u tekst i/ili alternativnih oblika komunikacije, uključujući usmene prevoditelje. U rezoluciji je također naglašeno da institucije EU-a već omogućavaju pristupačnost javnih događaja i sjednica odbora.

Parlament je 2013. donio Rezoluciju o ugroženim europskim jezicima i jezičnoj raznolikosti u Europskoj uniji[10], kojom poziva države članice da obrate veću pozornost na ugrožene europske jezike te da se posvete zaštiti i promicanju raznolikosti jezične i kulturne baštine Unije.

Europski parlament donio je 7. veljače 2018. Rezoluciju o zaštiti i nediskriminaciji manjina u državama članicama EU-a[11]. U toj se Rezoluciji države članice potiču da zajamče poštovanje prava na uporabu manjinskog jezika i da zaštite jezičnu raznolikost u Uniji. Osim toga, u njoj se zalaže za poštovanje jezičnih prava u zajednicama u kojima postoji više od jednog službenog jezika te se Komisija poziva da u većoj mjeri potiče poučavanje i korištenje regionalnih i manjinskih jezika.