Jazyková politika

Európska únia (EÚ) v rámci svojho úsilia podporovať mobilitu a medzikultúrne porozumenie určila učenie sa jazykov za dôležitú prioritu a financuje v tejto oblasti mnoho programov a projektov. EÚ považuje viacjazyčnosť za dôležitý prvok konkurencieschopnosti Európy. Jedným z cieľov jazykovej politiky EÚ je preto dosiahnuť, aby každý európsky občan ovládal okrem svojho materinského jazyka ďalšie dva jazyky.

Právny základ
V Európe je jazyková rozmanitosť súčasťou bežného života. Jazyky sú neoddeliteľnou súčasťou európskej identity a najbezprostrednejším prejavom kultúry. V EÚ, ktorej mottom je „zjednotení v rozmanitosti“, je schopnosť jednotlivcov, organizácií i firiem komunikovať v niekoľkých jazykoch dôležitým prvkom. Jazyky majú zásadný význam aj z hľadiska rešpektovania kultúrnej a jazykovej rozmanitosti v EÚ.

Rešpektovanie jazykovej rozmanitosti je základnou hodnotou EÚ rovnako ako rešpektovanie práv jednotlivca a otvorenosť voči iným kultúram. Táto skutočnosť je začlenená do preambuly Zmluvy o Európskej únii, v ktorej sa uvádza: „čerpajúc inšpiráciu z kultúrneho, náboženského a humanistického dedičstva Európy [...]...a potvrdzujúc oddanosť princípom slobody, demokracie, rešpektovania ľudských práv“. V článku 2 Zmluvy o Európskej únii (ZEÚ) sa veľký dôraz kladie na rešpektovanie ľudských práv a nediskrimináciu, zatiaľ čo v článku 3 sa stanovuje, že EÚ „rešpektuje svoju bohatú kultúrnu a jazykovú rozmanitosť“. V článku 165 ods. 2 Zmluvy o fungovaní Európskej únie (ZFEÚ) sa zdôrazňuje, že „činnosť Únie sa zameriava na rozvoj európskej dimenzie vo vzdelávaní, najmä výučbou a šírením jazykov členských štátov“ pri plnom rešpektovaní kultúrnej a jazykovej rozmanitosti (článok 165 ods. 1 ZFEÚ).

Aj v Charte základných práv EÚ, prijatej v roku 2000, ktorá je podľa Lisabonskej zmluvy právne záväzná, sa zakazuje diskriminácia z dôvodu jazyka (článok 21) a Únii sa ukladá povinnosť rešpektovať jazykovú rozmanitosť (článok 22).

Prvé nariadenie z roku 1958 o používaní jazykov v Európskom hospodárskom spoločenstve[1] bolo pozmenené v nadväznosti na jednotlivé pristúpenia k EÚ a spolu s článkom 55 ods. 1 Zmluvy o EÚ sa ním vymedzujú úradné jazyky Únie[2]. Každý občan EÚ sa môže písomne obrátiť na ktorúkoľvek inštitúciu alebo orgán EÚ v niektorom z týchto jazykov a má právo na odpoveď v tom istom jazyku, v súlade s článkom 24 ZFEÚ.

Ciele
Jazyková politika EÚ je založená na rešpektovaní jazykovej rozmanitosti vo všetkých členských štátoch a na vytváraní medzikultúrneho dialógu v celej EÚ. EÚ s cieľom uviesť do praxe vzájomný rešpekt podporuje výučbu a štúdium cudzích jazykov a mobilitu všetkých občanov prostredníctvom určených programov vzdelávania a odbornej prípravy. Ovládanie cudzích jazykov sa vníma ako jedna zo základných zručností, ktorú si musia osvojiť všetci občania EÚ, aby zlepšili svoje šance na vzdelávanie a zamestnanie. EÚ tiež spolupracuje s členskými štátmi pri ochrane menšín, a to na základe Európskej charty regionálnych alebo menšinových jazykov Rady Európy.

Komisia vo svojom príspevku na sociálnom samite, ktorý sa konal 17. novembra 2017 v Göteborgu, vytýčila myšlienku európskeho vzdelávacieho priestoru, kde by sa ľudia do roku 2025 „bežne okrem materčiny dohovorili dvomi ďalšími jazykmi“ (COM(2017)0673). V tom istom duchu prijala Rada odporúčanie týkajúce sa komplexného prístupu k výučbe a učeniu sa jazykov (COM(2018)0272). Rada vo svojom odporúčaní vyzýva členské štáty, aby do konca povinnej školskej dochádzky podporovali jazykové vzdelávanie a tak zabezpečili, že viac učiteľov jazykov bude mať príležitosť učiť sa v zahraničí, a aby presadzovali inovačné metódy výučby s použitím nástrojov, ako je portál School Education Gateway a eTwinning.

Dosiahnuté výsledky
A. Rozvoj politiky a podpora výskumu v oblasti jazykov

1. Porovnateľnosť údajov o jazykovej kompetencii

V roku 2005 Komisia uverejnila oznámenie Európskemu parlamentu a Rade o európskom indikátore jazykovej kompetencie (COM(2005)0356), nástroji na meranie celkovej jazykovej kompetencie v každom členskom štáte. Európska únia podporuje aj využívanie spoločného európskeho referenčného rámca Rady Európy pre jazyky: učenie sa, vyučovanie, hodnotenie (CEFR). Tento nástroj bol navrhnutý s cieľom „poskytovať transparentný, koherentný a komplexný základ pre vypracovanie jazykových osnov a usmernení pre učebné plány, navrhovanie učebných a študijných materiálov a hodnotenie znalostí cudzích jazykov“[3]. V súčasnosti sa vo veľkej miere používa v Európe a na iných kontinentoch.

2. ECML a Mercator

EÚ úzko spolupracuje s dvoma centrami jazykového výskumu – Európskym centrom moderných jazykov (ECML) a Európskym výskumným centrom pre viacjazyčnosť a jazykové vzdelávanie (Mercator). ECML podporuje excelentnosť a inovácie vo výučbe jazykov a pomáha Európanom učiť sa jazyky efektívnejším spôsobom. Jeho hlavným cieľom je pomôcť členským štátom pri zavádzaní účinných stratégií výučby jazykov, a to zameraním sa na učenie sa a výučbu jazykov, podporovať dialóg a výmenu osvedčených postupov a podporovať siete a výskumné projekty týkajúce sa programu. Mercator pracuje na „získavaní a inventarizácii, výskume a štúdiu, šírení a uplatňovaní poznatkov v oblasti jazykového vzdelávania v škole, doma a prostredníctvom kultúrnej účasti. Jeho činnosť sa zameriava najmä na regionálne a menšinové jazyky v Európe“[4].

3. Európske magisterské štúdium prekladateľstva

Európske magisterské štúdium prekladateľstva (EMT) je značkou kvality univerzitných prekladateľských programov, ktoré spĺňajú stanovené odborné a trhové požiadavky. Hlavným cieľom EMT je zlepšovať kvalitu prípravy prekladateľov a povzbudiť vysoko kvalifikovaných ľudí, aby sa zamestnali v EÚ. Cieľom EMT je zlepšovať postavenie prekladateľskej profesie v EÚ.

B. Akčné programy

1. Program Erasmus+

Erasmus+ je program EÚ pre vzdelávanie, odbornú prípravu, mládež a šport na roky 2014 až 2020. Jedným z osobitných cieľov tohto programu je podpora jazykového vzdelávania a jazykovej rozmanitosti. V sprievodcovi programom Erasmus+ na rok 2019 sa uvádza, že “zavedené možnosti ponúkajúce jazykovú podporu majú slúžiť na to, aby sa zvýšila účinnosť a efektívnosť mobility a zlepšila výkonnosť pri učení, čím majú prispieť k plneniu osobitného cieľa programu“ (s. 9). Účastníkom mobility sa poskytuje online jazyková podpora Erasmus+ s cieľom pomôcť im naučiť sa jazyk hostiteľskej krajiny. Erasmus+ podnecuje spoluprácu na účel inovácie a výmeny osvedčených postupov prostredníctvom partnerstiev v oblasti výučby a učenia sa jazykov. Z programu Erasmus+ sa každý rok financujú aj mnohé projekty na podporu výučby a učenia sa posunkového jazyka a na podporu informovanosti o jazykovej rozmanitosti a ochrane menšinových jazykov.

Parlament prijal 28. marca 2019 legislatívne uznesenie o návrhu následníckeho programu (2021 – 2027)[5]. Cieľom návrhu je zlepšiť učenie sa jazykov, najmä prostredníctvom rozšíreného využívania online nástrojov. V rámci kľúčovej akcie 1 bude podporovať „možnosti jazykového vzdelávania vrátane tých, ktorými sa podporujú činnosti v oblasti mobility“.

2. Program Tvorivá Európa

V rámci programu Kreatívna Európa sa poskytuje pomoc na preklad kníh a rukopisov v rámci podprogramu Kultúra.

3. Európsky deň jazykov

EÚ a Rada Európy sa na základe veľkého úspechu Európskeho roka jazykov v roku 2001 rozhodli sláviť každý rok 26. septembra Európsky deň jazykov, a to formou rôznych podujatí na podporu jazykového vzdelávania v celej EÚ. Cieľom tejto akcie je zvyšovať povedomie občanov o mnohých jazykoch, ktorými sa hovorí v Európe, a podnecovať ich k tomu, aby sa učili jazyky.

4. Európska značka pre jazyky

Európska značka pre jazyky je ocenenie Komisie navrhnuté s cieľom podporiť nové iniciatívy v oblasti výučby a učenia sa jazykov, oceniť nové metódy výučby jazykov a zvýšiť povedomie o regionálnych a menšinových jazykoch. Ocenenie sa udeľuje projektom zo zúčastnených krajín za najinovatívnejší projekt v oblasti štúdia jazykov, osobe, ktorá dosiahla najväčší pokrok v štúdiu cudzích jazykov, a najlepšiemu učiteľovi/učiteľke cudzích jazykov.

5. Súťaž pre mladých prekladateľov Juvenes Translatores

Komisia každoročne udeľuje cenu Juvenes Translatores za najlepší preklad 17-ročného študenta v každom členskom štáte. Študenti si môžu zvoliť preklad z a do ktoréhokoľvek úradného jazyka Európskej únie.

Úloha Európskeho parlamentu
A. Jazyková rozmanitosť

V prvom rade treba poznamenať, že Európsky parlament prijal vo svojej vlastnej komunikačnej stratégii politiku plnej viacjazyčnosti, čo znamená, že všetky jazyky EÚ sú rovnako dôležité. Všetky parlamentné dokumenty sa prekladajú do všetkých úradných jazykov a každý poslanec Európskeho parlamentu má právo vyjadrovať sa v jazyku EÚ podľa vlastného výberu.

V uznesení z 24. marca 2009 s názvom Viacjazyčnosť: devíza pre Európu a spoločný záväzok[6] Európsky parlament opätovne vyjadril svoju podporu politikám EÚ v oblasti viacjazyčnosti a vyzval Komisiu, aby vypracovala opatrenia zamerané na podporu jazykovej rozmanitosti.

Parlament prijal 11. septembra 2018 uznesenie o rovnosti jazykov v digitálnom veku[7], ktoré vychádza zo štúdie vypracovanej na žiadosť Panelu Parlamentu pre vyhodnocovanie vedeckých a technologických alternatív. V tomto uznesení Parlament vyzval Komisiu, aby posúdila najvhodnejší spôsob zabezpečenia jazykovej rovnosti v digitálnom veku a vypracovala silnú a koordinovanú stratégiu pre viacjazyčný jednotný digitálny trh.

Európsky parlament od roku 2007 každoročne udeľuje Filmovú cenu LUX. Táto cena zahŕňa titulkovanie filmov, ktoré postúpia do finále, v 24 úradných jazykoch Európskej únie.

Parlament prijal 28. marca 2019 legislatívne uznesenie o návrhu programu Kreatívna Európa (2021 – 2027)[8]. V článku, ktorý je zameraný na ciele programu, zdôrazňuje potrebu zohľadniť „osobitosti rôznych krajín vrátane konkrétnej geografickej alebo jazykovej situácie v jednotlivých krajinách alebo regiónoch“. Doplnil aj osobitné ustanovenie o podpore titulkovania, dabingu a zvukového opisu európskeho audiovizuálneho obsahu s cieľom podporiť „medzinárodný predaj a obeh inonárodných európskych diel na všetkých platformách“.

B. Podpora menšinových jazykov

Európsky parlament prijal 23. novembra 2016 uznesenie o posunkovej reči a profesionálnych tlmočníkoch posunkovej reči[9]. Jeho cieľom bolo zdôrazniť, že nepočujúci, hluchoslepí a nedoslýchaví občania musia mať rovnaký prístup k informáciám a komunikácii ako ostatní, a to formou tlmočenia posunkovej reči, titulkovania, prevádzania zvukového záznamu na text a/alebo alternatívnych spôsobov komunikácie vrátane tlmočníkov hovoreného jazyka. V uznesení sa tiež privítala skutočnosť, že inštitúcie EÚ už zabezpečujú dostupnosť verejných podujatí a schôdzí výborov.

Európsky parlament prijal v roku 2013 uznesenie o ohrozených európskych jazykoch a jazykovej rozmanitosti v Európskej únii[10], v ktorom vyzýva členské štáty, aby venovali väčšiu pozornosť ohrozeným európskym jazykom a aby sa zaviazali k ochrane a podpore jedinečnej rozmanitosti jazykového a kultúrneho dedičstva Únie. Štúdia na tému Menšinové jazyky a vzdelávanie:

Dňa 7. februára 2018 schválil Európsky parlament uznesenie o ochrane a nediskriminácii menšín v členských štátoch EÚ[11]. Nabáda v ňom členské štáty, aby zabezpečili dodržiavanie práva na používanie jazyka menšín a chránili jazykovú rozmanitosť v Únii. Zasadzuje sa za dodržiavanie jazykových práv v komunitách, ktoré majú viac ako jeden úradný jazyk, a vyzýva Komisiu, aby posilnila podporu vyučovania a používania regionálnych a menšinových jazykov.