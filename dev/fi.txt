Kielipolitiikka

Euroopan unionin yhtenä pyrkimyksenä on edistää liikkuvuutta ja kulttuurienvälistä ymmärrystä. Sen vuoksi se on määritellyt kielten oppimisen tärkeäksi painopisteeksi ja rahoittaa lukuisia siihen liittyviä ohjelmia ja hankkeita. EU pitää monikielisyyttä Euroopan kilpailukyvyn tärkeänä osatekijänä. EU:n kielipolitiikan yhtenä tavoitteena on, että jokainen Euroopan unionin kansalainen osaisi äidinkielensä lisäksi kahta vierasta kieltä.

Oikeusperusta
Kielellinen monimuotoisuus on luonnollinen osa Eurooppaa. Kielet ovat erottamaton osa eurooppalaista identiteettiä ja kulttuurin välittömin ilmenemismuoto. Unioni on ottanut tunnuslauseekseen ”moninaisuudessaan yhtenäinen”, ja kyky kommunikoida usealla kielellä on merkittävä voimavara yksittäisille ihmisille, järjestöille ja yrityksille. Kielet ovat myös olennaisen tärkeitä, jotta EU:n kulttuurista ja kielellistä monimuotoisuutta voidaan kunnioittaa.

Kielellisen monimuotoisuuden kunnioittaminen on EU:n perusarvo samalla tavalla kuin yksilön kunnioittaminen ja avoimuus muita kulttuureja kohtaan. Tämä on sisällytetty Euroopan unionista tehdyn sopimuksen (SEU) johdanto-osaan, jossa todetaan, että jäsenvaltiot ”hakevat innoituksensa Euroopan kulttuurisesta, uskonnollisesta ja humanistisesta perinteestä” ja vahvistavat sitoutumisensa vapauden ja kansanvallan sekä ihmisoikeuksien kunnioittamisen periaatteisiin. SEU:n 2 artiklassa ihmisoikeuksien kunnioittaminen ja syrjimättömyys mainitaan perustavina arvoina, ja sen 3 artiklassa todetaan, että unioni ”kunnioittaa kulttuuriensa ja kieltensä rikkautta ja monimuotoisuutta”. Euroopan unionin toiminnasta tehdyssä sopimuksessa (SEUT) korostetaan, että unionin päämääränä on kehittää ”eurooppalaista ulottuvuutta koulutuksessa erityisesti jäsenvaltioiden kielten opetuksella ja levittämisellä” (165 artiklan 2 kohta) pitäen täysin arvossa sivistyksellistä ja kielellistä monimuotoisuutta (165 artiklan 1 kohta).

Vuonna 2000 hyväksytyn ja Lissabonin sopimuksella oikeudellisesti sitovaksi tulleen EU:n perusoikeuskirjan mukaan kieleen perustuva syrjintä on kielletty (21 artikla) ja unionilla on velvollisuus kunnioittaa kielellistä monimuotoisuutta (22 artikla).

Ensimmäistä vuoden 1958 asetusta, jossa määriteltiin entisessä Euroopan talousyhteisössä käytettävät kielet[1], on muutettu uusien jäsenvaltioiden liittyessä EU:hun, ja siinä määritellään EU:n viralliset kielet[2] yhdessä SEU:n 55 artiklan 1 kohdan kanssa. Jokainen unionin kansalainen voi SEUT:n 24 artiklan mukaisesti kirjoittaa EU:n toimielimelle tai elimelle jollakin näistä kielistä ja saada vastauksen samalla kielellä.

Tavoitteet
EU:n kielipolitiikan perustana on kielellisen monimuotoisuuden kunnioittaminen kaikissa jäsenvaltioissa ja kulttuurienvälisen vuoropuhelun aikaansaaminen koko EU:n alueella. Jotta vastavuoroinen kunnioitus toteutuisi käytännössä, EU edistää vieraiden kielten opetusta ja oppimista ja kaikkien kansalaisten liikkuvuutta erityisten koulutusohjelmien välityksellä. Kielitaitoa pidetään yhtenä perustaitona, joka kaikkien EU:n kansalaisten on hankittava voidakseen parantaa koulutus- ja työllistymismahdollisuuksiaan. EU myös työskentelee jäsenvaltioiden kanssa vähemmistöjen suojelemiseksi Euroopan neuvoston alueellisia kieliä tai vähemmistökieliä koskevan eurooppalaisen peruskirjan perusteella.

Göteborgissa 17. marraskuuta 2017 järjestetyssä sosiaalialan huippukokouksessa komissio esitti ajatuksen ”eurooppalaisesta koulutusalueesta”, jolla vuoteen 2025 mennessä ”suurin osa ihmisistä puhuu oman äidinkielensä lisäksi kahta muuta kieltä” (COM(2017)0673). Neuvosto hyväksyi samassa hengessä 22. toukokuuta 2019 suosituksen kokonaisvaltaisesta lähestymistavasta kielten opetukseen ja oppimiseen (COM(2018)0272). Siinä se pyytää, että jäsenvaltiot tukisivat voimakkaasti kielten oppimista koko oppivelvollisuuskoulutuksen ajan ja useampien kieltenopettajien mahdollisuutta suorittaa opintojaksoja ulkomailla sekä kannustaisivat käyttämään innovatiivisia opetusmenetelmiä ja hyödyntämään Kouluopetuksen eurooppalaisen verkkofoorumin ja eTwinning-yhteisön kaltaisia välineitä.

Saavutukset
A. Toimintapolitiikan kehitys ja tuki kielten tutkimukselle

1. Kielitaitoa koskevien tietojen vertailtavuus

Komissio antoi vuonna 2005 tiedonannon Euroopan parlamentille ja neuvostolle eurooppalaisesta kielitaitoindikaattorista (COM(2005)0356). Indikaattori on väline, jonka avulla mitataan yleistä vieraiden kielten osaamista kussakin jäsenvaltiossa. EU suosittaa myös käyttämään Euroopan neuvoston kehittämää kieliä koskevaa yhteistä eurooppalaista viitekehystä (CERF). Sen on tarkoitus tarjota avoin, johdonmukainen ja kattava perusta kielten oppimäärien ja opetussuunnitelmien laatimiselle, opetus- ja oppimateriaalin suunnittelulle sekä vieraiden kielten taidon arvioinnille[3]. Sitä käytetään nykyisin laajalti sekä Euroopassa että muualla maailmassa.

2. Euroopan nykykielten keskus ja Mercator-tutkimuskeskus

EU tekee tiivistä yhteistyötä kahden kielten tutkimuskeskuksen, Euroopan neuvoston Euroopan nykykielten keskuksen (ECML) ja Euroopan monikielisyyden ja kielten oppimisen tutkimuskeskuksen (Mercator) kanssa. Euroopan nykykielten keskus edistää kielten opetukseen liittyvää huippuosaamista ja innovointia ja auttaa eurooppalaisia oppimaan kieliä entistä tehokkaammin. Keskuksen tärkeimpänä tavoitteena on auttaa jäsenvaltioita harjoittamaan kielten opetukseen liittyvää tehokasta politiikkaa keskittymällä kielten oppimiseen ja opetukseen, edistämällä vuoropuhelua ja parhaiden käytänteiden vaihtoa ja tukemalla ohjelmiin liittyviä verkostoja ja tutkimushankkeita. Mercator kerää ja luetteloi, kartoittaa ja tutkii sekä levittää ja soveltaa tietoa kieltenoppimisesta koulussa, kotona ja kulttuuriin osallistumisen kautta. Se keskittyy toiminnassaan lähinnä Euroopan alueellisiin ja vähemmistökieliin[4].

3. European Master’s in Translation

European Master’s in Translation (EMT) on laatumerkki, joka myönnetään kääntäjien koulutukselle määritetyt laatuvaatimukset ja markkinoiden vaatimukset täyttäville maisteritason koulutusohjelmille. EMT-hankkeen keskeisenä tavoitteena on parantaa kääntäjien koulutuksen laatua ja kannustaa korkean ammattipätevyyden omaavia hakeutumaan alan tehtäviin unioniin. EMT-hankkeella pyritään parantamaan kääntäjän ammatin statusta EU:ssa.

B. Toimintaohjelmat

1. Erasmus+ -ohjelma

Erasmus+ on EU:n koulutus-, nuoriso- ja urheiluohjelma vuosiksi 2014–2020. Ohjelman erityistavoitteisiin kuuluu kielten oppimisen ja kielellisen monimuotoisuuden edistäminen. Erasmus+ -ohjelmaoppaan 2019 mukaan ”ohjelmassa annetaan mahdollisuus tarjota kielivalmennustukea, millä pyritään lisäämään liikkuvuuden tehokkuutta ja tuloksellisuutta sekä parantamaan oppimistuloksia ja siten edistämään ohjelman kyseisen tavoitteen saavuttamista” (s. 10). Niinpä ohjelmaan kuuluu kielten verkko-opiskeluympäristö Online Linguistic Support (OLS), joka tarjoaa kielivalmennusta liikkuvuustoimiin osallistujille, jotta he voivat oppia isäntämaan kieltä. Erasmus+ -ohjelmassa kannustetaan innovointia edistävään yhteistyöhön ja hyvien käytänteiden vaihtoon kumppanuuksien kautta kielten opetuksen ja oppimisen alalla. Erasmus+ -ohjelmasta rahoitetaan lisäksi joka vuosi lukuisia hankkeita, joilla tuetaan viittomakielten opetusta ja oppimista, edistetään tietoisuutta kielellisestä monimuotoisuudesta ja suojellaan vähemmistökieliä.

Parlamentti hyväksyi 28. maaliskuuta 2019 lainsäädäntöpäätöslauselman[5] ehdotuksesta seuraavaksi ohjelmaksi (2021–2027). Ehdotus annettiin Göteborgissa vuonna 2017 pidetyn huippukokouksen jälkeen, ja sillä pyritään edistämään kielten oppimista, etenkin laajentamalla verkkotyökalujen käyttöä. Koulutusalan avaintoimen 1 avulla tuetaan kieltenopiskelumahdollisuuksia, myös sellaisia, jotka tukevat liikkuvuustoimia.

2. Luova Eurooppa -ohjelma

Luova Eurooppa -ohjelman Kulttuuri-alaohjelmasta tuetaan kirjallisuuden ja käsikirjoitusten kääntämistä.

3. Euroopan kielten teemapäivä

Euroopan kielten teemavuosi 2001 oli niin suosittu, että EU ja Euroopan neuvosto päättivät nimetä syyskuun 26. päivän Euroopan kielten teemapäiväksi, jolloin koko EU:n alueella järjestetään erilaisia tapahtumia kielten oppimisen edistämiseksi. Tällä toimella on tarkoitus lisätä kansalaisten tietämystä Euroopassa puhutuista monista kielistä ja rohkaista heitä opiskelemaan kieliä.

4. Kielihankkeiden eurooppalainen laatuleima

Kielihankkeiden eurooppalainen laatuleima on komission myöntämä tunnustus, jolla halutaan kannustaa uusien menetelmien kehittämistä kieltenopetukseen ja -opiskeluun, palkita uusia kieltenopetuksen menetelmiä ja lisätä tietoisuutta alueellisista kielistä ja vähemmistökielistä. Palkinto myönnetään osallistujamaissa kaikkein innovatiivisimmalle kieltenopetusta koskevalle hankkeelle, vieraan kielen opinnoissa parhaiten edistyneelle henkilölle sekä parhaalle kieltenopettajalle.

5. Juvenes Translatores -käännöskilpailu

Komissio palkitsee vuosittain kussakin jäsenvaltiossa parhaimman 17-vuotiaan oppilaan tekemän käännöksen Juvenes Translatores -palkinnolla. Oppilaat voivat kääntää mistä tahansa unionin virallisesta kielestä mihin tahansa toiseen unionin viralliseen kieleen.

Euroopan parlamentin rooli
A. Kielellinen monimuotoisuus

Aluksi on syytä todeta, että viestintästrategiansa mukaan Euroopan parlamentti soveltaa kattavaa monikielisyyspolitiikkaa, jonka mukaan kaikki EU:n kielet ovat yhtä tärkeitä. Kaikki parlamentin asiakirjat käännetään kaikille virallisille kielille, ja jokaisella parlamentin jäsenellä on oikeus puhua haluamallaan EU-kielellä.

Maaliskuun 24. päivänä 2009 antamassaan päätöslauselmassa ”Monikielisyys: Euroopan voimavara ja samalla myös yhteinen sitoumus”[6] parlamentti ilmaisi tukensa EU:n toimintapolitiikalle monikielisyyden alalla ja pyysi komissiota määrittelemään toimenpiteitä, joilla edistetään kielellistä monimuotoisuutta.

Parlamentti hyväksyi 11. syyskuuta 2018 kielellistä tasa-arvoa digitaaliajalla käsittelevän päätöslauselman[7], joka perustuu tieteen ja tekniikan tulevaisuuspaneelin (STOA) teettämään tutkimukseen. Päätöslauselmassaan parlamentti pyysi komissiota arvioimaan, miten voitaisiin parhaiten varmistaa kielellinen tasa-arvo digitaaliajalla, ja kehittämään monikielisiä digitaalisia sisämarkkinoita koskevan vahvan ja koordinoidun strategian.

Euroopan parlamentti on vuodesta 2007 alkaen jakanut vuosittain LUX-elokuvapalkinnon. Palkintomenettelyyn kuuluu finalistielokuvien tekstittäminen Euroopan unionin 24 viralliselle kielelle.

Parlamentti hyväksyi 28. maaliskuuta 2019 lainsäädäntöpäätöslauselman[8] ehdotuksesta Luova Eurooppa -ohjelman seuraajaksi kaudella 2021–2027. Ohjelman tavoitteille omistetussa artiklassa se korosti, että on otettava huomioon ”eri maiden erityispiirteet, mukaan lukien maat tai alueet, joiden tilanne on maantieteellisesti tai kielellisesti erikoinen”. Parlamentin tarkistuksella tekstiin lisättiin myös tuki eurooppalaisten audiovisuaaliteosten tekstitykselle, jälkiäänittämiselle ja kuvailutulkkaukselle eurooppalaisten teosten kansainvälisen myynnin ja levityksen edistämiseksi kaikilla alustoilla.

B. Vähemmistökielten tukeminen

Parlamentti hyväksyi 23. marraskuuta 2016 päätöslauselman viittomakielistä ja koulutetuista viittomakielen tulkeista[9]. Tarkoituksena oli korostaa, että kuurojen, kuurosokeiden ja huonokuuloisten kansalaisten on voitava tutustua samoihin tietoihin ja viesteihin kuin muidenkin viittomakielen tulkkauksen, tekstityksen, puheentunnistuksen ja/tai vaihtoehtoisten viestintäkeinojen (myös huuliltaluvun) avulla. Päätöslauselmassa todettiin myös, että EU:n toimielimet huolehtivat jo nyt julkisten tapahtumien ja valiokuntien kokousten esteettömyydestä.

Vuonna 2013 parlamentti hyväksyi päätöslauselman uhanalaisista eurooppalaisista kielistä ja kielellisestä monimuotoisuudesta Euroopan unionissa[10]. Siinä se kehotti jäsenvaltioita ottamaan paremmin huomioon uhanalaiset eurooppalaiset kielet sekä sitoutumaan unionin kielellistä ja kulttuurista perintöä suojelevaan ja edistävään politiikkaan.

Parlamentti hyväksyi 7. helmikuuta 2018 päätöslauselman vähemmistöjen suojelusta ja syrjimättömyydestä EU:n jäsenvaltioissa[11]. Siinä se kannustaa jäsenvaltioita varmistamaan vähemmistökielten käyttöä koskevan oikeuden puolustamisen ja suojelemaan unionin kielellistä monimuotoisuutta. Parlamentti pitää välttämättömänä kunnioittaa kielellisiä oikeuksia yhteisöissä, joissa on useampi kuin yksi virallinen kieli, ja pyytää komissiota edistämään alueellisten ja vähemmistökielten opetusta ja käyttöä.