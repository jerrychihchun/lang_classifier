λωσσική πολιτική

Στο πλαίσιο των προσπαθειών της για προώθηση της κινητικότητας και της διαπολιτισμικής κατανόησης, η Ευρωπαϊκή Ένωση (ΕΕ) έχει ορίσει ως σημαντική προτεραιότητα την εκμάθηση γλωσσών και χρηματοδοτεί πολυάριθμα προγράμματα και έργα στον τομέα αυτό. Κατά την άποψη της ΕΕ, η πολυγλωσσία αποτελεί σημαντικό στοιχείο της ευρωπαϊκής ανταγωνιστικότητας. Κατά συνέπεια, ένας από τους στόχους της γλωσσικής πολιτικής της ΕΕ είναι το ότι κάθε ευρωπαίος πολίτης θα πρέπει να κατέχει επαρκώς δύο ακόμα γλώσσες εκτός από τη μητρική του.

Νομική βάση
Στην Ευρώπη η γλωσσική πολυμορφία αποτελεί δεδομένο της καθημερινής ζωής. Οι γλώσσες αποτελούν αναπόσπαστο μέρος της ευρωπαϊκής ταυτότητας και την πιο άμεση έκφραση του πολιτισμού. Σε μια ΕΕ που θεμελιώθηκε πάνω στο σύνθημα «Ενωμένη στην πολυμορφία», η ικανότητα επικοινωνίας σε πολλές γλώσσες είναι ένα σημαντικό αγαθό για πρόσωπα, οργανισμούς και επιχειρήσεις. Οι γλώσσες έχουν επίσης θεμελιώδη σημασία για τον σεβασμό της πολιτιστικής και γλωσσικής πολυμορφίας στην ΕΕ.

Ο σεβασμός της γλωσσικής πολυμορφίας αποτελεί θεμελιώδη αξία της ΕΕ, όπως ακριβώς και ο σεβασμός της προσωπικότητας και η ανοικτή στάση προς άλλους πολιτισμούς. Το στοιχείο αυτό ενσωματώθηκε στο προοίμιο της Συνθήκης για την Ευρωπαϊκή Ένωση, το οποίο αναφέρεται στην έμπνευση «από την πολιτιστική, τη θρησκευτική και την ανθρωπιστική κληρονομιά της Ευρώπης» και στην επιβεβαίωση της προσήλωσης «στις αρχές της ελευθερίας, της δημοκρατίας και του σεβασμού των ανθρωπίνων δικαιωμάτων». Στο άρθρο 2 της Συνθήκης για την Ευρωπαϊκή Ένωση (ΣΕΕ) αποδίδεται μεγάλη σημασία στον σεβασμό των ανθρωπίνων δικαιωμάτων και την κατάργηση των διακρίσεων, ενώ το άρθρο 3 ορίζει ότι η ΕΕ «σέβεται τον πλούτο της πολιτιστικής και γλωσσικής της πολυμορφίας». Το άρθρο 165 παράγραφος 2 της Συνθήκης για τη λειτουργία της Ευρωπαϊκής Ένωσης τονίζει με έμφαση ότι «Η δράση της Ένωσης έχει ως στόχο να αναπτύσσει την ευρωπαϊκή διάσταση της παιδείας, μέσω ιδίως της εκμάθησης και της διάδοσης των γλωσσών των κρατών μελών», με απόλυτο σεβασμό στην πολυμορφία των πολιτισμών και των γλωσσών (άρθρο 165 παράγραφος 1 ΣΛΕΕ).

Ο Χάρτης των Θεμελιωδών Δικαιωμάτων της ΕΕ, που εγκρίθηκε το 2000 και καθίσταται νομικά δεσμευτικός μέσω της συνθήκης της Λισαβόνας, απαγορεύει κάθε διάκριση λόγω γλώσσας (άρθρο 21) και προβλέπει την υποχρέωση της Ένωσης να σέβεται τη γλωσσική πολυμορφία (άρθρο 22).

Ο πρώτος κανονισμός, του 1958, με τον οποίο καθορίζεται το γλωσσικό καθεστώς της άλλοτε Ευρωπαϊκής Οικονομικής Κοινότητας[1], έχει τροποποιηθεί μετά τις διαδοχικές προσχωρήσεις χωρών στην ΕΕ και ορίζει τις επίσημες γλώσσες της ΕΕ[2], μαζί με το άρθρο 55 παράγραφος 1 ΣΕΕ. Κάθε πολίτης της Ένωσης έχει το δικαίωμα να απευθύνεται γραπτώς σε οποιοδήποτε από τα θεσμικά ή λοιπά όργανα της ΕΕ σε μία από αυτές τις γλώσσες και να παίρνει απάντηση στην ίδια γλώσσα, σύμφωνα με το άρθρο 24 ΣΛΕΕ.

Στόχοι
Η γλωσσική πολιτική της ΕΕ βασίζεται στον σεβασμό της γλωσσικής πολυμορφίας σε όλα τα κράτη μέλη και στη δημιουργία ενός διαπολιτισμικού διαλόγου σε όλη την ΕΕ. Προκειμένου να τεθεί σε εφαρμογή ο αμοιβαίος σεβασμός, η ΕΕ προωθεί τη διδασκαλία και την εκμάθηση ξένων γλωσσών και την κινητικότητα των πολιτών μέσω ειδικών προγραμμάτων για την εκπαίδευση και την επαγγελματική κατάρτιση. Η γνώση ξένων γλωσσών θεωρείται μία από τις βασικές δεξιότητες που χρειάζεται να αποκτά κάθε πολίτης της ΕΕ προκειμένου να βελτιώσει τις ευκαιρίες του στους τομείς της εκπαίδευσης και της απασχόλησης. Η ΕΕ συνεργάζεται επίσης με τα κράτη μέλη για την προστασία των μειονοτήτων, με βάση τον Ευρωπαϊκό Χάρτη του Συμβουλίου της Ευρώπης για τις περιφερειακές ή μειονοτικές γλώσσες.

Στη συμβολή της στην κοινωνική σύνοδο κορυφής που πραγματοποιήθηκε στις 17 Νοεμβρίου 2017 στο Γκέτεμποργκ, η Επιτροπή παρουσίασε την ιδέα ενός «Ευρωπαϊκού Χώρου Εκπαίδευσης» όπου, έως το 2025, «η γνώση δύο άλλων γλωσσών πέραν της μητρικής είναι ο κανόνας» (COM(2017)0673). Στο ίδιο πνεύμα, στις 22 Μαΐου 2019, το Συμβούλιο ενέκρινε σύσταση σχετικά με μια ολοκληρωμένη προσέγγιση όσον αφορά τη διδασκαλία και την εκμάθηση γλωσσών (COM(2018)0272). Στη σύστασή του, το Συμβούλιο καλεί τα κράτη μέλη να ενισχύσουν την εκμάθηση γλωσσών μέχρι το τέλος της υποχρεωτικής εκπαίδευσης, προκειμένου να εξασφαλιστεί ότι θα έχουν περισσότεροι καθηγητές ξένων γλωσσών την ευκαιρία να καταρτιστούν στο εξωτερικό, καθώς και να προωθούν καινοτόμες διδακτικές μεθόδους με τη χρήση εργαλείων όπως η Πύλη Σχολικής Εκπαίδευσης (School Education Gateway) και η κοινότητα σχολείων eTwinning.

Επιτεύγματα
A. Η εξέλιξη των πολιτικών και η στήριξη της έρευνας σχετικά με τις γλώσσες

1. Συγκρισιμότητα στοιχείων για τις γλωσσικές γνώσεις

Το 2005, η Επιτροπή δημοσίευσε ανακοίνωση προς το Ευρωπαϊκό Κοινοβούλιο και το Συμβούλιο σχετικά με τον ευρωπαϊκό δείκτη γλωσσικών γνώσεων (COM(2005)0356), ένα μέσο για τη μέτρηση της συνολικής γλωσσικής επάρκειας σε όλα τα κράτη μέλη. Η Ευρωπαϊκή Ένωση προωθεί επίσης τη χρήση του Κοινού Ευρωπαϊκού Πλαισίου Αναφοράς για τις Γλώσσες:Εκμάθηση, διδασκαλία, αξιολόγηση (ΚΕΠΑ) του Συμβουλίου της Ευρώπης. Το εργαλείο αυτό σχεδιάστηκε με σκοπό την παροχή μιας διαφανούς, συνεκτικής και ολοκληρωμένης βάσης για την κατάρτιση κατευθυντήριων γραμμών για τα προγράμματα σπουδών και τα αναλυτικά προγράμματα γλωσσών, τον σχεδιασμό υλικού διδασκαλίας και εκμάθησης, και την αξιολόγηση της επάρκειας ξένων γλωσσών[3]. Τώρα το ΚΕΠΑ χρησιμοποιείται ευρέως στην Ευρώπη και σε άλλες ηπείρους.

2. ECML(ΕΚΣΓ) και Mercator

Η ΕΕ συνεργάζεται στενά με δύο κέντρα για την έρευνα σχετικά με τις γλώσσες, το Ευρωπαϊκό Κέντρο Σύγχρονων Γλωσσών του Συμβουλίου της Ευρώπης (EΚΣΓ) και το Ευρωπαϊκό Κέντρο Ερευνών για την Πολυγλωσσία και τη Γλωσσική Μάθηση (Mercator). Το EΚΣΓ ενθαρρύνει την αριστεία και την καινοτομία στη γλωσσική διδασκαλία και βοηθά τους Ευρωπαίους να μαθαίνουν γλώσσες με αποτελεσματικότερο τρόπο. Κύριοι στόχοι του είναι να βοηθήσει τα κράτη μέλη να εφαρμόζουν αποτελεσματικές πολιτικές διδασκαλίας γλωσσών με έμφαση στην εκμάθηση και τη διδασκαλία γλωσσών, την προώθηση του διαλόγου και την ανταλλαγή βέλτιστων πρακτικών, και την υποστήριξη των δικτύων και ερευνητικών έργων που σχετίζονται με το πρόγραμμα. Το έργο του Mercator αφορά την απόκτηση και απογραφή, έρευνα και μελέτη, διάδοση και εφαρμογή γνώσεων στον τομέα της εκμάθησης γλωσσών στο σχολείο, στο σπίτι και μέσω της συμμετοχής στον πολιτισμό. Το έργο του επικεντρώνεται κυρίως στις περιφερειακές και μειονοτικές γλώσσες στην Ευρώπη[4].

3. Ευρωπαϊκό Μάστερ στη Μετάφραση

Το Ευρωπαϊκό Μάστερ στη Μετάφραση (ΕΜΤ) είναι ένα σήμα ποιότητας για πανεπιστημιακά προγράμματα μετάφρασης που συμμορφώνονται με τα συμφωνηθέντα επαγγελματικά πρότυπα και τις απαιτήσεις της αγοράς. Ο κύριος στόχος του EMT είναι να βελτιώσει την ποιότητα της κατάρτισης των μεταφραστών και να ενθαρρύνει άτομα με υψηλά προσόντα να ακολουθήσουν το επάγγελμα αυτό στην ΕΕ. Το EMT επιδιώκει να ενισχύσει το κύρος του επαγγέλματος του μεταφραστή στην ΕΕ.

B. Προγράμματα δράσης

1. Πρόγραμμα Erasmus+

Το Erasmus+ είναι το πρόγραμμα της ΕΕ για την εκπαίδευση, την κατάρτιση, τη νεολαία και τον αθλητισμό για την περίοδο 2014-2020. Η προώθηση της εκμάθησης γλωσσών και της γλωσσικής πολυμορφίας είναι ένας από τους ειδικούς στόχους του προγράμματος. Σύμφωναμε τον οδηγό του προγράμματος Erasmus+ 2019 «στόχος των ευκαιριών που παρέχονται για τη στήριξη της εκμάθησης γλωσσών είναι να καταστήσουν την κινητικότητα αποδοτικότερη και αποτελεσματικότερη, να βελτιώσουν τις μαθησιακές επιδόσεις και να συμβάλουν, με τον τρόπο αυτό, στον ειδικό στόχο του Προγράμματος» (σ.  9). Η διαδικτυακή γλωσσική υποστήριξη Erasmus+ Online Linguistic Support προσφέρεται σε συμμετέχοντες σε προγράμματα κινητικότητας, για να τους βοηθήσει να μάθουν τη γλώσσα της χώρας υποδοχής. Το Erasmus+ ενθαρρύνει επίσης τη συνεργασία με σκοπό την καινοτομία και την ανταλλαγή καλών πρακτικών μέσω στρατηγικών εταιρικών σχέσεων στον τομέα της διδασκαλίας και της εκμάθησης γλωσσών. Το πρόγραμμα Erasmus+ χρηματοδοτεί επίσης πολυάριθμα σχέδια κάθε χρόνο, για την υποστήριξη της διδασκαλίας και της εκμάθησης νοηματικών γλωσσών, καθώς και για την προώθηση της ευαισθητοποίησης σχετικά με τη γλωσσική πολυμορφία και την προστασία των μειονοτικών γλωσσών.

Στις 28 Μαρτίου 2019, το Κοινοβούλιο ενέκρινε νομοθετικό ψήφισμα σχετικά με την πρόταση για διάδοχο πρόγραμμα (2021-2027)[5]. Στον απόηχο της συνόδου κορυφής που διεξήχθη στο Γκέτεμποργκ το 2017, η πρόταση αποσκοπεί στην ενίσχυση της εκμάθησης γλωσσών, ιδίως μέσω της διευρυμένης χρήσης επιγραμμικών εργαλείων. Στο πλαίσιο της Βασικής του Δράσης 1, το πρόγραμμα θα υποστηρίξει «τις ευκαιρίες για την εκμάθηση γλωσσών, συμπεριλαμβανομένων και δραστηριοτήτων που υποστηρίζουν την κινητικότητα».

2. Πρόγραμμα «Δημιουργική Ευρώπη»

Στο πλαίσιο του προγράμματος «Δημιουργική Ευρώπη» παρέχεται υποστήριξη για τη μετάφραση βιβλίων και χειρογράφων μέσω του υποπρογράμματος «Πολιτισμός».

3. Ευρωπαϊκή Ημέρα των Γλωσσών

Έχοντας ενθαρρυνθεί από την τεράστια επιτυχία του Ευρωπαϊκού Έτους Γλωσσών το 2001, η ΕΕ και το Συμβούλιο της Ευρώπης αποφάσισαν να εορτάζεται η Ευρωπαϊκή Ημέρα των Γλωσσών σε ετήσια βάση στις 26 Σεπτεμβρίου, με κάθε είδους εκδηλώσεις για την προώθηση της εκμάθησης γλωσσών σε όλη την ΕΕ. Η δράση αυτή έχει στόχο να ενισχύσει την επίγνωση των πολιτών ως προς τον μεγάλο αριθμό γλωσσών που ομιλούνται στην Ευρώπη και να τους ενθαρρύνει να μάθουν ξένες γλώσσες.

4. Ευρωπαϊκό Σήμα Γλωσσών

Το Ευρωπαϊκό Σήμα Γλωσσών είναι ένα βραβείο της Επιτροπής που έχει στόχο να ενθαρρύνει νέες πρωτοβουλίες στη διδασκαλία και την εκμάθηση γλωσσών, να ανταμείψει τις νέες μεθόδους γλωσσικής διδασκαλίας και να προβάλει περισσότερο τις περιφερειακές και μειονοτικές γλώσσες. Το βραβείο απονέμεται σε σχέδια έργων από τις συμμετέχουσες χώρες για το πλέον καινοτόμο σχέδιο εκμάθησης γλώσσας, το άτομο που σημείωσε τη μεγαλύτερη πρόοδο στην εκμάθηση ξένων γλωσσών και τον καλύτερο καθηγητή ξένων γλωσσών.

5. Nέοι Μεταφραστές (Juvenes Translatores)

Κάθε χρόνο η Επιτροπή απονέμει το βραβείο «Juvenes Translatores» για την καλύτερη μετάφραση από 17χρονο σπουδαστή στα κράτη μέλη. Οι ενδιαφερόμενοι σπουδαστές μπορούν να επιλέξουν να μεταφράσουν από και προς οποιαδήποτε επίσημη γλώσσα της Ευρωπαϊκής Ένωσης.

Ο ρόλος του Ευρωπαϊκού Κοινοβουλίου
A. Γλωσσική πολυμορφία

Προκαταρκτικά πρέπει να σημειωθεί ότι το Ευρωπαϊκό Κοινοβούλιο έχει εγκρίνει μια πλήρως πολυγλωσσική γλωσσική πολιτική στην επικοινωνιακή του στρατηγική, γεγονός που σημαίνει ότι όλες οι γλώσσες της ΕΕ είναι εξίσου σημαντικές. Όλα τα κοινοβουλευτικά έγγραφα μεταφράζονται σε όλες τις επίσημες γλώσσες και όλοι οι βουλευτές του Ευρωπαϊκού Κοινοβουλίου έχουν το δικαίωμα να εκφράζονται στην γλώσσα της επιλογής τους.

Στο ψήφισμά του της 24ης Μαρτίου 2009 με τίτλο «Πολυγλωσσία: ένα πλεονέκτημα για την Ευρώπη και κοινή δέσμευση»[6], το Ευρωπαϊκό Κοινοβούλιο επαναλάμβανε την υποστήριξή του στις πολιτικές της ΕΕ στον τομέα της πολυγλωσσίας και καλούσε την Επιτροπή να επεξεργαστεί μέτρα για την προώθηση της γλωσσικής πολυμορφίας.

Στις 11 Σεπτεμβρίου 2018, το Κοινοβούλιο ενέκρινε ψήφισμα σχετικά με τη γλωσσική ισότητα στην ψηφιακή εποχή[7], το οποίο βασίζεται σε μελέτη που εκπονήθηκε κατόπιν αιτήματος της Ομάδας Αξιολόγησης Επιστημονικών και Τεχνολογικών Επιλογών του Κοινοβουλίου. Στο ψήφισμα αυτό, το Κοινοβούλιο κάλεσε την Επιτροπή να αξιολογήσει τα καταλληλότερα μέσα για τη διασφάλιση της γλωσσικής ισότητας στην ψηφιακή εποχή και να αναπτύξει μια ισχυρή και συντονισμένη στρατηγική για μια πολύγλωσση ψηφιακή ενιαία αγορά.

Κάθε χρόνο από το 2007, το Ευρωπαϊκό Κοινοβούλιο απονέμει το «Κινηματογραφικό Βραβείο LUX». Το βραβείο περιλαμβάνει τον υποτιτλισμό των επικρατέστερων ταινιών στις 24 επίσημες γλώσσες της Ευρωπαϊκής Ένωσης.

Στις 28 Μαρτίου 2019, το Κοινοβούλιο ενέκρινε νομοθετικό ψήφισμα σχετικά με την πρόταση για το πρόγραμμα «Δημιουργική Ευρώπη» (2021-2027)[8]. Σε άρθρο αφιερωμένο στους στόχους του προγράμματος, τόνισε ότι πρέπει να λαμβάνονται υπόψη «οι ιδιαιτερότητες των διαφόρων χωρών, συμπεριλαμβανομένων των χωρών ή των περιφερειών με ιδιαίτερο γεωγραφικό ή γλωσσικό καθεστώς». Προσέθεσε επίσης μια ειδική διάταξη σχετικά με την υποστήριξη του υποτιτλισμού, της μεταγλώττισης και της ακουστικής περιγραφής του ευρωπαϊκού οπτικοακουστικού περιεχομένου, προκειμένου να προωθηθούν «οι διεθνείς πωλήσεις και η κυκλοφορία μη εθνικών ευρωπαϊκών έργων σε όλες τις πλατφόρμες».

B. Στήριξη των μειονοτικών γλωσσών

Στις 23 Νοεμβρίου 2016, το Ευρωπαϊκό Κοινοβούλιο ενέκρινε ψήφισμα σχετικά με τις νοηματικές γλώσσες και τους επαγγελματίες διερμηνείς της νοηματικής γλώσσας[9]. Σκοπός ήταν να επισημανθεί ότι οι κωφοί, οι κωφοί και τυφλοί και οι βαρήκοοι πολίτες πρέπει να έχουν πρόσβαση στις ίδιες πληροφορίες και στην ίδια επικοινωνία με τους συμπολίτες τους μέσω της διερμηνείας στη νοηματική γλώσσα, του υποτιτλισμού, της αναγνώρισης ομιλίας και/ή εναλλακτικών μορφών επικοινωνίας, συμπεριλαμβανομένης της προφορικής διερμηνείας. Στο ψήφισμα αναγνωρίζεται επίσης ότι τα θεσμικά όργανα της ΕΕ παρέχουν ήδη δυνατότητα πρόσβασης σε δημόσιες εκδηλώσεις και σε συνεδριάσεις επιτροπών.

Το 2013 το Ευρωπαϊκό Κοινοβούλιο ενέκρινε ψήφισμα σχετικά με τις ευρωπαϊκές γλώσσες που απειλούνται με εξαφάνιση και τη γλωσσική πολυμορφία στην Ευρωπαϊκή Ένωση[10], στο οποίο καλούσε τα κράτη μέλη να δώσουν περισσότερη προσοχή στις απειλούμενες ευρωπαϊκές γλώσσες και να δεσμευθούν για την προστασία και την προώθηση της πολυμορφίας της γλωσσικής και πολιτιστικής κληρονομιάς της Ένωσης.

Στις 7 Φεβρουαρίου 2018, το Ευρωπαϊκό Κοινοβούλιο ενέκρινε ψήφισμα σχετικά με την προστασία των μειονοτήτων και την απαγόρευση των διακρίσεων σε βάρος τους στα κράτη μέλη της ΕΕ[11]. Το ψήφισμα ενθαρρύνει τα κράτη μέλη να διασφαλίσουν το δικαίωμα χρήσης μιας μειονοτικής γλώσσας και να προστατεύσουν τη γλωσσική πολυμορφία στο εσωτερικό της Ένωσης σύμφωνα με τις Συνθήκες. Εκφράζεται υπέρ του σεβασμού στα γλωσσικά δικαιώματα σε κοινότητες όπου υπάρχουν περισσότερες από μία επίσημες γλώσσες και καλεί την Επιτροπή να ενισχύσει την προώθηση της διδασκαλίας και της χρήσης των περιφερειακών και μειονοτικών γλωσσών.