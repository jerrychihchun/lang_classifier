Języki

W ramach działań podejmowanych na rzecz promowania mobilności i międzykulturowego zrozumienia Unia Europejska (UE) wskazała naukę języków jako ważny priorytet i finansuje liczne programy i projekty w tym obszarze. Zdaniem UE wielojęzyczność stanowi istotny element europejskiej konkurencyjności. Dlatego też jednym z celów polityki językowej UE jest opanowanie przez każdego obywatela europejskiego, oprócz języka ojczystego, dwóch języków obcych.

Podstawa prawna
Różnorodność językowa jest w Europie rzeczywistością. Języki są integralną częścią tożsamości europejskiej i stanowią najbardziej bezpośredni wyraz kultury. W UE, która opiera się na dewizie „Zjednoczona w różnorodności”, umiejętność porozumiewania się w kilku językach jest istotnym atutem dla osób, organizacji i przedsiębiorstw. Języki mają również podstawowe znaczenie z punktu widzenia poszanowania różnorodności kulturowej i językowej w UE.

Poszanowanie różnorodności językowej jest podstawową wartością UE, podobnie jak poszanowanie drugiej osoby i otwartość na inne kultury. Zostało ono ujęte w preambule Traktatu o Unii Europejskiej, w której odwołano się do inspiracji „kulturowym, religijnym i humanistycznym dziedzictwem Europy” oraz potwierdzono „przywiązanie do zasad wolności, demokracji i poszanowania praw człowieka”. W art. 2 Traktatu o Unii Europejskiej dużą wagę przywiązano do poszanowania praw człowieka i niedyskryminacji, natomiast art. 3 stanowi, że UE „szanuje swoją bogatą różnorodność kulturową i językową”. Artykuł 165 ust. 2 Traktatu o funkcjonowaniu Unii Europejskiej (TFUE) podkreśla, że „działanie Unii zmierza do rozwoju wymiaru europejskiego w edukacji, zwłaszcza przez nauczanie i upowszechnianie języków państw członkowskich”, przy pełnym poszanowaniu różnorodności kultur i języków (art. 165 ust. 1).

W Karcie praw podstawowych Unii Europejskiej, która została przyjęta w roku 2000 i której nadano wiążącą moc prawną w Traktacie z Lizbony, zakazano dyskryminacji ze względu na język (art. 21) i nałożono na Unię obowiązek poszanowania różnorodności językowej (art. 22).

Pierwsze rozporządzenie z 1958 r. w sprawie określenia systemu językowego byłej Europejskiej Wspólnoty Gospodarczej[1], w którym to akcie zdefiniowano języki urzędowe Unii[2], a także art. 55 ust. 1 TUE, zmieniano wraz z kolejnymi przystąpieniami nowych państw do UE. Zgodnie z art. 24 TFUE każdy obywatel UE ma prawo zwracać się pisemnie do każdej instytucji lub organu UE w jednym z tych języków oraz otrzymywać odpowiedź w tym samym języku.

Cele
Polityka językowa UE opiera się na poszanowaniu różnorodności językowej we wszystkich państwach członkowskich oraz na tworzeniu dialogu międzykulturowego w całej UE. W celu wzajemnego poszanowania w praktyce UE wspiera nauczanie i uczenie się języków obcych oraz mobilność wszystkich obywateli poprzez specjalne programy w dziedzinie kształcenia i szkolenia zawodowego. Znajomość języków obcych została uznana za jedną z podstawowych umiejętności, które wszyscy obywatele UE powinni nabyć, aby zwiększyć swoje szanse na edukację i zatrudnienie. UE współpracuje z państwami członkowskimi w celu ochrony mniejszości, w oparciu o przyjętą przez Radę Europy Europejską kartę języków regionalnych lub mniejszościowych.

Na Szczycie Społecznym, który odbył się 17 listopada 2017 r. w Göteborgu, Komisja przedstawiła pomysł stworzenia „europejskiego obszaru edukacji”, w którym do 2025 r. „normą jest [...] znajomość dwóch języków oprócz języka ojczystego” (COM(2017)0673). W tym samym duchu Rada przyjęła 22 maja 2019 r. zalecenie w sprawie kompleksowego podejścia do nauczania i uczenia się języków (COM(2018)0272). Zachęciła w nim państwa członkowskie do promowania nauki języków przed zakończeniem edukacji obowiązkowej, aby umożliwić większej liczbie nauczycieli języków naukę za granicą, oraz do wspierania innowacyjnych metod nauczania wykorzystujących takie narzędzia jak europejska platforma internetowa dla szkół School Education Gateway czy eTwinning.

Osiągnięcia
A. Kształtowanie polityki oraz wspieranie badań i rozwoju w dziedzinie języków

1. Porównywalność danych dotyczących kompetencji językowych

W 2005 r. Komisja opublikowała komunikat dla Parlamentu Europejskiego i Rady w sprawie europejskiego wskaźnika kompetencji językowych (COM(2005)0356), który służy do pomiaru ogólnych kompetencji językowych w poszczególnych państwach członkowskich. Unia Europejska promuje również stosowanie przyjętego przez Radę Europy europejskiego systemu opisu kształcenia językowego (ESOKJ). Jego celem jest „zapewnienie przejrzystej, spójnej i kompleksowej podstawy opracowywania programów nauczania języków i wytycznych w tym zakresie, przygotowywania materiałów dla nauczycieli i uczniów oraz oceny znajomości języków obcych”[3]. Jest on obecnie powszechnie stosowany w Europie i na innych kontynentach.

2. Europejskie Centrum Języków Nowożytnych (ECML) i Mercator

UE ściśle współpracuje z dwoma ośrodkami badań językowych – Europejskim Centrum Języków Nowożytnych Rady Europy (ECML) oraz Europejskim Ośrodkiem Badań nad Wielojęzycznością i Uczeniem się (Mercator). ECML wspiera dążenie do doskonałości i innowacji w nauczaniu języków obcych i pomaga Europejczykom w skuteczniejszej nauce języków. Jego głównym celem jest pomoc państwom członkowskim we wdrażaniu skutecznych strategii nauczania języków dzięki skupieniu się na nauczaniu i uczeniu się języków, propagowaniu dialogu i wymianie najlepszych praktyk oraz wspieraniu sieci współpracy w ramach konkretnych programów i projektów badawczych. Mercator koncentruje się na „zdobywaniu i gromadzeniu wiedzy, studiach i badaniach, rozpowszechnianiu i stosowaniu wiedzy w dziedzinie uczenia się języków w szkole, domu i za pośrednictwem partycypacji kulturalnej. Jego praca skupia się przede wszystkim na językach regionalnych i mniejszościowych w Europie”[4].

3. Europejskie studia drugiego stopnia w dziedzinie tłumaczeń pisemnych

Europejskie studia drugiego stopnia w dziedzinie tłumaczeń pisemnych (EMT) są znakiem jakości dla uniwersyteckich programów w dziedzinie tłumaczeń pisemnych, które spełniają uzgodnione normy zawodowe i wymagania rynku. Głównym celem EMT jest poprawa jakości kształcenia tłumaczy pisemnych i zachęcenie wysoko wykwalifikowanych osób do pracy w zawodzie tłumacza pisemnego w UE. EMT ma na celu podniesienie prestiżu zawodu tłumacza w UE.

B. Programy działania

1. Program Erasmus+

Erasmus+ to unijny program na rzecz kształcenia, szkolenia, młodzieży i sportu na lata 2014-2020. Promowanie nauki języków i różnorodności językowej jest jednym ze szczegółowych celów programu. W przewodniku po programie Erasmus+ 2019 stwierdzono: „Możliwości wprowadzone w celu zaoferowania wsparcia językowego mają za zadanie uczynić mobilność wydajniejszą i skuteczniejszą, zwiększyć efektywność nauczania i tym samym przyczynić się do realizacji szczegółowego celu programu” (s. 9). Za pośrednictwem Erasmus+ Online Linguistic Support [systemu wsparcia językowego online w ramach programu Erasmus+] osoby uczestniczące w działaniach w zakresie mobilności mogą skorzystać z pomocy w nauce języka kraju przyjmującego. Erasmus+ zachęca do współpracy sprzyjającej innowacyjności i wymianie dobrych praktyk za pośrednictwem partnerstw w dziedzinie nauczania i uczenia się języków. Program Erasmus+ finansuje również co roku liczne projekty, żeby wspierać nauczanie i uczenie się języków oraz promowanie wiedzy o różnorodności językowej, a także wspierać ochronę języków mniejszościowych.

28 marca 2019 r. Parlament przyjął rezolucję ustawodawczą w sprawie wniosku dotyczącego kolejnego programu na lata 2021-2027[5]. W związku ze szczytem zorganizowanym w Göteborgu w 2017 r. jego celem jest poprawa uczenia się języków, w szczególności dzięki szerszemu wykorzystaniu narzędzi internetowych. W ramach Działania kluczowego 1 program będzie wspierał „możliwości uczenia się języków obcych, w tym możliwości wspierające działania na rzecz mobilności”.

2. Program Kreatywna Europa

Ze środków programu Kreatywna Europa finansowane jest tłumaczenie książek i rękopisów w ramach podprogramu Kultura.

3. Europejski Dzień Języków

Unia Europejska i Rada Europy, zachęcone wielkim sukcesem Europejskiego Roku Języków (2001), postanowiły ustanowić 26 września Europejskim Dniem Języków, z którym związane są różnego rodzaju wydarzenia promujące naukę języków, organizowane w całej UE. Ta inicjatywa ma na celu zwiększenie świadomości obywateli na temat wielości języków używanych w Europie oraz zachęcanie do uczenia się języków.

4. Europejski Znak Innowacyjności w zakresie Nauczania Języków Obcych

Przyznawany przez Komisję Europejski Znak Innowacyjności w Zakresie Nauczania Języków Obcych ma zachęcać do podejmowania nowych inicjatyw w zakresie nauczania i uczenia się języków, nagradzać nowatorskie metody nauczania języków oraz zwiększać wiedzę na temat języków regionalnych i mniejszościowych. Nagroda przyznawana jest projektom z uczestniczących krajów na najbardziej innowacyjny projekt z zakresu nauczania języków, osobie, która poczyniła największe postępy w nauce języków obcych oraz najlepszemu nauczycielowi języka obcego.

5. Juvenes Translatores

Co roku Komisja przyznaje nagrodę w konkursie Juvenes Translatores za najlepsze tłumaczenie wykonane przez 17-letnich studentów z poszczególnych państw członkowskich. Studenci mogą wybrać tłumaczenie z któregokolwiek języka urzędowego i na którykolwiek język urzędowy Unii Europejskiej.

Rola Parlamentu Europejskiego
A. Różnorodność językowa

Na wstępie należy zauważyć, że we własnej strategii komunikacyjnej Parlament Europejski przyjął politykę pełnej wielojęzyczności, co oznacza, że wszystkie języki UE są równie ważne. Wszystkie dokumenty parlamentarne są tłumaczone na wszystkie języki urzędowe, a każdy poseł do Parlamentu Europejskiego ma prawo wypowiadać się w wybranym przez siebie języku UE.

W rezolucji z 24 marca 2009 r. w sprawie wielojęzyczności: atut dla Europy i wspólne zobowiązanie[6] Parlament Europejski potwierdził swoje poparcie dla polityki UE w dziedzinie wielojęzyczności i wezwał Komisję do opracowania środków mających na celu promowanie różnorodności językowej.

11 września 2018 r. Parlament przyjął rezolucję w sprawie równości językowej w erze cyfrowej[7], której podstawą jest badanie sporządzone na zlecenie Zespołu ds. Weryfikacji Rozwiązań Naukowych i Technologicznych PE. Parlament wezwał w niej Komisję do oceny najodpowiedniejszych środków do zapewnienia równości językowej w erze cyfrowej oraz do opracowania solidnej i skoordynowanej strategii na potrzeby wielojęzycznego jednolitego rynku cyfrowego.

Od 2007 r. Parlament Europejski przyznaje co roku Nagrodę Filmową LUX. Elementem nagrody jest opatrzenie filmów finałowych napisami w 24 językach urzędowych Unii Europejskiej.

28 marca 2019 r. Parlament przyjął rezolucję ustawodawczą w sprawie wniosku dotyczącego programu Kreatywna Europa na lata 2021-2027[8]. W artykule poświęconym celom programu podkreślił, że należy uwzględnić „specyfikę różnych państw, w tym krajów lub regionów o szczególnej sytuacji geograficznej lub językowej”. Dodał również specjalny przepis dotyczący wspierania realizacji napisów dialogowych, dubbingu i audiodeskrypcji europejskich treści audiowizualnych w celu wspierania „międzynarodowej sprzedaży i obiegu niekrajowych utworów europejskich na wszystkich platformach”.

B. Wspieranie języków mniejszościowych

23 listopada 2016 r. Parlament Europejski przyjął rezolucję w sprawie języków migowych i zawodowych tłumaczy języka migowego[9]. Celem było podkreślenie, że obywatele głusi, głuchoniewidomi i niedosłyszący muszą mieć dostęp do takich samych informacji i wiadomości jak pozostali obywatele dzięki tłumaczeniu w języku migowym, napisom i przetwarzaniu mowy na tekst i/lub alternatywnym formom komunikacji, w tym tłumaczeniu ustnemu. W rezolucji stwierdzono również, że instytucje UE zapewniają już dostępność wydarzeń publicznych i posiedzeń komisji.

W 2013 r. Parlament Europejski przyjął rezolucję w sprawie języków europejskich zagrożonych wymarciem oraz różnorodności językowej w Unii Europejskiej[10], w której to rezolucji wezwał państwa członkowskie do zwracania większej uwagi na języki europejskie zagrożone wymarciem, a także do zaangażowania się w ochronę i propagowanie różnorodności unijnego dziedzictwa kulturowego i językowego.

7 lutego 2018 r. Parlament Europejski zatwierdził rezolucję w sprawie ochrony i niedyskryminacji mniejszości w państwach członkowskich UE[11]. Zachęcono w niej państwa członkowskie, by zapewniły prawo do posługiwania się językiem mniejszościowym oraz by chroniły różnorodność językową w Unii. W rezolucji opowiedziano się za poszanowanie praw językowych w społecznościach, w których obowiązuje więcej niż jeden język urzędowy, oraz wezwano Komisję do promowania nauczania i używania języków regionalnych i mniejszościowych.